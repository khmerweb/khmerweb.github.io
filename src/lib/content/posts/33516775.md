---
id: '33516775'
title: 'អថេរ​ & ទិន្នន័យ'
categories: 'Node.js'
thumb: 'https://blogger.googleusercontent.com/img/a/AVvXsEhJn-kLJNuhdo7e1_tuBISAd8iYZ3QwP4vbi3PfAavq7-U2-lPFTkHWAEtQ-Lj1FWd_eiURLLv-iC8yf89sQSGPswcyaIGJo5Po807MOnKM9LDT8UHK500a0emtu9RSCtWiTlH0cNoOuBlxICe42a0z0_VLa3leZXAtlpds8jkgikQUevqZ8Oa0ht2P'
date: '2025-07-30T13:58:38'
bookTitle: 'ភាសា​ ES6 សម័យ​ទំនើប'
bookThumb: ''
bookChapter: 'ប្រភេទ​ទិន្នន័យ'
videos: ''
---
ទិន្នន័យ (data) គឺ​ជា​លេខ​និងឬ​ឃ្លា​ប្រយោគ​ទាំងឡាយ​ណា​មាន​តួនាទី​ស្នូល​នៅ​ក្នុង​​បណ្តាកម្មវិធី​ទាំងពួង​។ មួយវិញទៀត គេ​អាច​និយាយ​បាន​ថា ការសរសេរ​កម្មវិធី ES6​ គឺ​ជាការប្រើប្រាស់​វិធី​ផ្សេង​ៗ ក្នុង​គោលបំណង​រក្សាទិន្នន័យ​ទុក​នៅ​ក្នុង​មូលដ្ឋានទិន្នន័យ និង​ការប្រើប្រាស់​វិធី​ផ្សេង​ៗ​ក្នុងការស្រង់​យក​ទិន្នន័យ​ទាំងនោះ​មក​ប្រើ​នៅ​ក្នុង​កាលៈទេសៈចាំបាច់​ខុស​ៗ​គ្នា​។<br />
<br />
មួយវិញទៀត នៅ​ក្នុង​ភាសា ES6 ទិន្នន័យ​ដែល​ត្រូវ​យក​មក​ប្រើប្រាស់​ ចាំបាច់​ត្រូវ​កត់ត្រា​ទុក​នៅ​ក្នុង​ផ្នែក​ផ្សេង​ៗនៃ​ សតិ (memory) ​របស់​កំព្យូទ័រ​យក្ស​នៅ​លើ​បណ្តាញ​ Internet ឬ​ឧបករណ៍​អេឡិចត្រូនិក​របស់​អ្នក​ប្រើប្រាស់​ជាមុន​សិន​។ ហើយ​ផ្នែក​នៃ​សតិ​ទាំងនោះ​ ត្រូវ​គេ​អោយ​ឈ្មោះ​ថា​ជា អថេរ (variable) ។ ហើយ​ការបង្កើត​អថេរ​សំរាប់​រក្សា​ទិន្នន័យ​ទុកនៅ​ពេល​កម្មវិធី​ដំណើរកា អាច​ត្រូវ​ធ្វើឡើង​ដូច​ខាងក្រោម​នេះ៖
<pre>
<code>let post = `post item`
let postNumber = 100
 
console.log(post)
console.log(postNumber)
</code>
</pre>
អាស្រ័យ​ហេតុនេះ​ យើង​សង្កេត​ឃើញ​ថា នៅ​លើ​បន្ទាត់​លេខ 1 គឺ​ជាការប្រើប្រាស់​បញ្ជា let ប្រាប់​អោយ​កម្មវិធី​ Node.js បង្កើត​អថេរ​មួយ​មាន​ឈ្មោះ​ថា post សំរាប់​រក្សាទុក​នូវ​ទិន្នន័យ​មួយ​ដែល​ជា​ឃ្លា​ប្រយោគ post item ។ ហើយ​នៅ​លើ​បន្ទាត់​លេខ 2 គឺជាការប្រើប្រាស់​បញ្ជា let ប្រាប់​អោយ​កម្មវិធី Node.js បង្កើត​​អថេរ postNumber មួយ​ទៀត សំរាប់​រក្សាទុក​នូវ​ទិន្នន័យ​ដែល​ជា​លេខ 100 ។ ចំណែក​ឯ​បញ្ជា console.log វិញ ត្រូវ​បាន​ប្រើប្រាស់​សំរាប់តែ​​សរសេរ​បង្ហាញ​ទិន្នន័យទាំងពួង​ នៅ​លើ​បង្អួច Terminal តែ​ប៉ុណ្ណោះ​។<br />
<br />
<img alt="" src="https://blogger.googleusercontent.com/img/a/AVvXsEhJn-kLJNuhdo7e1_tuBISAd8iYZ3QwP4vbi3PfAavq7-U2-lPFTkHWAEtQ-Lj1FWd_eiURLLv-iC8yf89sQSGPswcyaIGJo5Po807MOnKM9LDT8UHK500a0emtu9RSCtWiTlH0cNoOuBlxICe42a0z0_VLa3leZXAtlpds8jkgikQUevqZ8Oa0ht2P" style="width: 100%;" /><br />
<br />
ជាទូទៅ គេ​ច្រើនប្រៀបប្រដូច​អថេរ​ទៅ​នឹង​ប្រអប់​មួយ​ប្រើប្រាស់​សំរាប់​រក្សាទុក​នូ​វ​ទិន្នន័យ​ណាមួយ​ នៅ​ពេលកម្មវិធី​កំពុង​ដំណើរការ​។ ទន្ទឹម​នឹង​នេះ យើងត្រូវ​ធ្វើការ​កត់ចំណាំ​ថា បណ្តា​អថេរ​ដែល​មាន​លក្ខណៈ​ជា​ប្រអប់​ទាំងនោះ កើតមាន​ឡើង​តែ​នៅ​ពេល​កម្មវិធី​ដំណើរការ​តែប៉ុណ្ណោះ ហើយ​នៅ​ពេល​កម្មវិធី​ចប់ អថេរ​ទាំងនោះ​ត្រូវ​រលាយ​បាត់​ទៅវិញ​ទាំងអស់ ដែលជា​​កត្តា​ធ្វើអោយ​ទិន្នន័យ​នៅ​ក្នុង​នោះ​ទាំងប៉ុន្មាន​ ក៏​ត្រូវ​លុប​ចោល​ដែរ​។<br />
<br />
ឈ្មោះ​របស់​អថេរ​អាច​ជា​ពាក្យ​ឬ​ក្រុមពាក្យ​ជា​ភាសា​ណា​​ក៏​បាន​ដែរ អោយ​តែ​ឈ្មោះ​ទាំងនោះ​មិន​ចាប់ផ្តើម​ដោយ​លេខ និង​គ្មាន​អក្សរ​ដក​ឃ្លា​នៅ​ក្នុង​នោះ​។​ ឈ្មោះ​ទាំងនោះ​ក៏​ត្រូវ​ខុស​ពី​ពាក្យ​ពិសេស​មួយ​ចំនួន​នៅ​ក្នុងភាសា ES6 ដែរ។<br />
<br />
<img alt="" src="https://blogger.googleusercontent.com/img/a/AVvXsEjP2_zW_9gTl_4PgSkITM6U0aNHGXMrLYDQkcAnZlLvQP6J6Wqy2sVzJXFlDMQUx61dTmnbkAzW1BtnM9qQ4pJKB6T6AybBSSZ3QuM69XVLXjR7aYlnfTFCkzWNVUs51FUCPcbVyRxsRPmNCnusiwUm-q9jYqPgWAqKdKTFyd6Iii5gZSQLQMivoR1E" style="width: 100%;" /><br />
<br />
យ៉ាងណាម៉ិញ ក្រោយ​ពី​បានផ្តល់តំលៃ​ដែលជាទិន្នន័យ​ណាមួយ​អោយទៅ​​អថេរ​ណា​មួយ​រួចហើយ យើង​អាច​ធ្វើការ​ដោះដូរ​ទិន្នន័យ​នៅ​ក្នុង​អថេរ​នោះ​បាន​ ដោយ​ធ្វើ​ដូច​ខាងក្រោម​នេះ៖
<pre>
<code>let post = `initial data`
post = `new data`
 
console.log(post)
</code>
</pre>
ការផ្លាស់ប្តូរ​ទិន្នន័យ​របស់​អថេរ post នៅ​ក្នុងកម្មវិធី​ខាង​លើ​នេះ ត្រូវ​ធ្វើឡើងនៅ​លើ​បន្ទាត់​លេខ 2 ។ ជាលទ្ធផល ទិន្នន័យ​ថ្មី​នៅ​ក្នុង​អថេរ post គឺ​ជា​ប្រយោគ​ new data ។<br />
<br />
មួយវិញទៀត បើ​សិន​ជា​យើង​ចង់បង្កើត​អថេរ​ណា​មួយប្រើ​សំរាប់​រក្សាទុក​នូវ​ទិន្នន័យ​តែមួយ​គត់​ និង​មិន​អាច​ត្រូវ​ផ្លាស់​ប្តូរ​បាន តាំងពី​ដើម​កម្មវិធី​ រហូត​ដល់​ចប់​កម្មវិធី យើង​ត្រូវ​បង្កើត​អថេរ​នោះ​ដោយ​ប្រើប្រាស់​បញ្ជា const ដូច​ខាងក្រោម​នេះ៖
<pre>
<code>const post = `initial data`
post = `new data`
 
console.log(post)
</code>
</pre>
អថេរ​ឈ្មោះ post ខាង​លើ​នេះ ត្រូវ​បាន​បង្កើត​ឡើង​ ដោយ​ប្រើប្រាស់បញ្ជា const នៅ​ក្នុង​ភាសា ES6 ក្នុង​គោលបំណង​រក្សាទុក​នូវ​ទិន្នន័យ initial data តែ​មួយ​ជាប់​ជានិច្ច​សំរាប់​យក​ទៅ​ប្រើ​រហូត​ដល់​កម្មវិធី​ត្រូវ​ចប់​។​ ហើយ​ការប៉ុនប៉ង​ផ្តល់​តំលៃ​ថ្មី​អោយ​អថេរ​នេះ កំហុស​នឹង​កើត​មាន​ឡើង​​។ បណ្តា​អថេរ​ដែល​មិន​អាច​ត្រូវ​ដោះដូរតំលៃ​របស់វា​បាន​បែប​នេះ ត្រូវ​គេ​អោយ​ឈ្មោះ​ថា​ជា constant ៕